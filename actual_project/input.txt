Propunerea de eliminare a facilităților acordate studenților vine fără consultarea principalilor actori afectați, și anume studenții. Federațiile naționale care își asumă reprezentarea studenților din întreaga țară cunosc îndeaproape situațiile particulare cu care se confruntă toate categoriile de studenți și nu ar trebui excluse din stabilirea unor măsuri de acest tip.

După revoluția din 1989 și până în prezent, dreptul studenților de a circula cu transportul intern feroviar nu a fost niciodată limitat doar pe rutele dintre localitatea de domiciliu și centrul universitar în care aceștia studiau. Facilitatea s-a acordat permanent studenților, indiferent de modificările legislative care au survenit actelor normative relevante pentru domeniul de învățământ, astfel că o modificare începând cu anul viitor ar reprezenta un regres nemaiîntâlnit la nivelul statului român până în prezent.

Introducerea unei astfel de limitări reduce semnificativ mobilitatea studenților, atât pentru participarea la schimburi de experiență, cât și pentru participarea la diverse manifestări artistice, culturale, sportive sau științifice, organizate în diferite centre universitare. Facilitățile privind accesarea cu reducere a serviciilor de transport feroviar oferă tuturor studenților care urmează programe de studii din România, indiferent de categoriile din care fac parte (etnici români, categorii sociale defavorizate, studenți străini etc.), posibilitatea de a beneficia de oportunități pe care le pun la dispoziție instituții sau organizații în alte localități decât cele în care studiază (inclusiv stagii de practică sau internshipuri), oferindu-le astfel ocazia de a experimenta contexte cât mai diverse de învățare și formare, inclusiv prin activități extracurriculare sau în contexte nonformale sau informale.

Mai mult decât atât, România ar deveni singurul stat european care nu acordă absolut niciun beneficiu privind transportul tuturor studenților înmatriculați la studii cu frecvență, ci doar celor care călătoresc între localitatea de domiciliu și cea în care studiază, fiind în dezacord cu măsuri generalizate la nivel european prin care se sprijină studenții. Accesul tinerilor la educație depinde de modalitățile prin care aceștia sunt susținuți să-și continue studiile, acestea fiind puternic influențate de posibilitatea acestora de a-și acoperi costurile de trai, inclusiv pe cele de transport în interiorul țării.

În plus, studenții vor opta pentru variante de transport pe care să și le permită cu fondurile pe care le au, în multe cazuri acestea fiind altele decât transportul feroviar, afectând astfel inclusiv veniturile la nivelul companiilor feroviare de stat.

ANOSR se va opune ferm avizării favorabile a proiectului de act normativ atât în cadrul comisiei de educație, cât și în cadrul plenului CES, însă este crucial ca poziția noastră să aibă susținere și din partea celor pe care îi reprezentăm, și anume studenții și tinerii din România.